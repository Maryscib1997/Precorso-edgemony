<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Alessandro Baronciani</title>
</head>
<body>
    <h1>Intervista ad Alessandro Baronciani</h1>
    <h2>Introduzione</h2>
    <a href="https://baopublishing.it/autori/alessandro-baronciani/">Biografia Baronciani</a>
    <a href="#connection">Intervista</a>

    <p>
    Alessandro Baronciani è tra gli autori italiani contemporanei che più ha sperimentato con l’oggetto libro, in particolare con la destrutturazione di una narrazione. Tutto parte nel 2016 con il progetto di <i>Come Svanire Completamente</i>, il primo libro della trilogia dei fumetti in scatola che è stato seguito da <i>Monokerostina</i> nel 2021 e di <i>RAGAZZAcd</i> nel 2023. <br> 
    Sono tre progetti molto diversi tra di loro. <i>Come Svanire Completamente</i> è cofanetto-libro, letteralmente la scatola dei ricordi derivata da una storia d’amore frammentata in: due serie fascicoli, una busta da lettere che contiene delle polaroid, delle fotografie, una rivista, una cartolina, degli scontrini e una mappa. L’autore, attraverso la lettura non lineare, cerca di trasmette un senso di smarrimento e le stesse emozioni che accomunano i ricordi che non sono mai lineari. Invece, <i>Monokerostina</i> è un farma-fumetto che grazie ad un accurato packaging ricorda la scatola di un medicinale con tanto di indicazioni in Braille, e un contenuto con 12 fascicoletti a forma di blister di pillole e un bugiardino con le istruzioni per l’assunzione e gli effetti collaterali. Non è altro che un fumetto destrutturato, dove né la protagonista né il lettore conoscono la successione effettiva degli avvenimenti, e che quindi va letto senza un ordine preciso. Quella di Baronciani in questo caso è sfida al lettore che deve cercare di ricostruire la narrazione. Il volume che chiude la trilogia, <i>RAGAZZAcd</i>, è la storia di un’esploratrice spaziale. Chiude il ciclo della <i>trilogia dei fumetti in scatola</i> ed è stato realizzato in collaborazione con Corrado Nuccini, Giungla e Rachele Bastreghi. Si distingue dai due libri precedenti dall’assenza della tipografia e quindi composto solo da illustrazioni che il lettore deve sfogliare mentre ascolta le tracce musicali dedicate al volume. Definito dallo stesso autore come un graphic music rappresenta una vera innovazione nell’editoria italiana essendo il primo fumetto a combinare in questo modo immagine e suoni.<br>
    Ho avuto il piacere di intervistare Alessandro Baronciani il 12 ottobre 2023. Durante la conversazione sono emersi alcuni aspetti interessanti del suo lavoro come la gestione del crowdfunding e le influenze che lo hanno portato a sviluppare una narrazione non sempre lineare. L’intervista è accompagnata da brevi approfondimenti personali su vari aspetti legati alla sua metodologia progettuale. Inoltre, riprendendo il concetto di destruttura utilizzato in <i>Come Svanire Completamente</i> e <i>Monokerostina</i>, l’intervista può essere letta anche cambiando l’ordine delle pagine.
</p> 
   
    <hr /> 
    <img src="img/baronciani-come-svanire-completamente_07.jpg" width="100%" alt="img_come svanire completamente"/>
    <hr />

    <hr /> 
    <img src="img/VERDEplus.png" width="100%" alt="img_monokerostina"/>
    <hr />

    <hr /> 
    <img src="img/ragazzacdROLLINGSTONE01.jpg" width="100%" alt="img_RAGAZZA_cd"/>
    <hr />

    <h3 id="connection"> <b> Cosa ti ha spinto a iniziare un tipo di progetto non lineare, hai avuto modelli e conoscenze di altri designer o libri?</b></h3>
    <p> Uhm no, diciamo che non c’erano tante cose da poter imitare, internet girava a 33 Kbps e avevo una conoscenza un po’ piccola del mondo. C’erano degli esempi in libreria super interessanti come i libri di Stampa Alternativa, che erano sempre i miei regali agli amici quando avevo sedici anni, gli amati libri game di Lupo Solitario da ragazzo e intorno a vent’anni i primi libri di Munari, che mi hanno ispirato il libro <i>Le Ragazze nello studio</i> di Munari. Quando ho iniziato a lavorare in agenzia pubblicitaria a Milano passavo interi pomeriggi a guardare i libri di grafica e altre pubblicazioni insolite alla Libreria Hoeply, dove arrivavano libri da tutto il mondo. C’erano anche le pubblicazioni della McSweeney’s di cui sentivo parlare ma di cui non avevo mai visto niente! Giravano voci di una rivista ogni volta con un formato diverso una di queste a forma di pacco postale con tante buste con dei racconti al suo interno.
    </p>

    <h3> <b> È possibile ascoltare e leggere le immagini di <i>RAGAZZAcd</i> in due momenti separati, oppure è essenziale farlo contemporaneamente? Inoltre, quanto influenza il tuo modo di progettare il tuo essere musicista?</b></h3>
    <p> <i>RAGAZZAcd</i> è un audiolibro che ho provato a definire una graphic music. È un audiolibro come lo erano le storie della Fratelli Fabbri Editore che mandavano in edicola negli anni Settanta ottanta con i 45 giri o la Disney, più recentemente, pubblicava con un cd allegato. Non è un silent book, e non è didascalico: ci sono cose che succedono e che si vedono nel libro e non si ascoltano nel cd. La voce racconta altro, non descrive quello che stai guardando. Per questo è disorientante perché non ti da modo di capire quando girare pagina.
        Non so se <i>RAGAZZAcd</i> è stato influenzato dal fatto che sono un musicista. Forse perché non mi sono mai definito musicista. Sono stato cacciato dal conservatorio alle scuole medie, bocciato il primo anno a pianoforte. Ho preso la chitarra e da autodidatta ho cominciato a suonare con altri amici in uno stanzino e ancora faccio fatica a capire la differenza tra eco e riverbero. Per me suonare è salire su un palco, chiudere gli occhi, e vedere se alla fine del concerto sono ancora in piedi o se sono morto. Però è vero che amo tantissimo la musica ed è la ragione per cui ho sempre riempito di musica le mie storie. Ed è la ragione per cui insieme a Colapesce abbiamo scritto un libro e soprattutto un tour di circa 70 date in giro per tutta Italia a presentare il libro. La musica è la ragione per cui con Corrado Nuccini dei Giardini di Mirò abbiamo fatto lo spettacolo tratto da Quando Tutto diventò Blu. Mi piace creare nuovi modi di proporre una storia a fumetti. Così come mi sono divertito a fare un “reading” tratto Dalle ragazze nello studio di Munari, cioè, un libro da “ascoltare” e da guardare seduti come al cinema! 
        
        </p>
</body>
</html> 